# -*- mode: mandoku-view -*-
#+TITLE: 老子
#+DATE: 2016-05-31 17:08:06
#+PROPERTY: CH_ID CH1a0918
#+PROPERTY: CAT 6,道家
#+PROPERTY: BASEEDITION CHANT
#+PROPERTY: WITNESS chant
#+PROPERTY: JUAN 15

** 第十五章
<pb:CH1a0918_CHANT_015-1a>¶
古之善為道者，¶
微妙玄通，¶
深不可識。¶
夫唯不可識，¶
故強為之容。¶
豫兮其若冬涉川，¶
猶兮其若畏四鄰，¶
儼兮其若客，¶
渙兮其若冰之將釋。¶
敦兮其若樸，¶
曠兮其若谷，¶
混兮其若濁，¶
孰能濁以靜之徐清？¶
孰能安以動之徐生？¶
保此道者不欲盈。¶
夫唯不欲盈，¶
故能蔽不新成。¶

